---
title: Manifesto
layout: post
class: manifesto
image: https://x.scambi.org/images/2021/leo_jump.webp
ref: manifesto
---
## La Pigna, le radici

### riqualificare le nostre radici vivificandole, per ramificarci in un futuro migliore

*Scambi* affonda le proprie radici nella Pigna, il magico centro storico di Sanremo. Perfetta allegoria dei valori alla base dei nostri intenti, la Pigna è uno scrigno colmo di carrugi, tra i quali si respira una bellezza rovinata e resiliente, tipica di chi ha conosciuto molte storie. Per lungo tempo quelle stesse strade sono state dimenticate ma, come spesso accade, la forza dei legami umani e delle azioni collettive ha permesso salvezza e riscatto.

## Accessibilità, il tronco

### accogliere includendo il diverso

Il fusto che regge il nostro festival non è rigido e inscalfibile, ma si sviluppa sinuosamente facendosi carico delle diversità che arricchiscono la nostra creazione. Valorizziamo le diversità e intendiamo donare a tuttɜ la possibilità di sentirsi accoltɜ nel nostro mondo. Accessibilità non è solo uso di linguaggi inclusivi, eliminazione di barriere architettoniche, elaborazione di attività adatte a tutte le età e possibilità di essere accompagnati da un interprete LIS. <span id="anchor"></span>Per noi **Accessibilità** significa credere e lavorare per la realizzazione di un mondo più giusto, che possa abbracciare tuttɜ, al di là e attraverso le differenze.

## Laboratori, i rami

### incontrarsi sperimentando con gli altri

Dal tronco portante di *Scambi* si ramificano i **Laboratori**: dal desiderio di incontrarsi e scoprire in collettività germogliano esperienze accessibili a tuttɜ. Proprio come i rami di un albero si estendono in diverse direzioni, così i nostri Laboratori si aprono a molteplici tematiche. Rigorosamente coinvolgenti e dominati da un dialogo orizzontale, i laboratori hanno il fine ultimo di creare relazioni fra chi li vive. Personalità perite nelle più diverse discipline propongono esperienze che ci aiutano ad allargare i nostri orizzonti sperimentando con idee e cose, per costruire insieme la strada verso il domani.

## Paneuretico, il frutto

### scoprire il mondo eticamente

Consapevoli del ruolo fondamentale dei termini che utilizziamo, abbiamo coniato un neologismo che riassume l’essenza di *Scambi*. L’aggettivo “**Paneuretico**” nasce dall’unione di tre parole greche: *pan* (tutto), *eurisko* (trovare, scoprire, incontrare), *ethos* (modo di vivere). È paneuretico ciò che spinge a scoprire cose nuove, a rivolgersi ai più diversi ambiti, in modi originali. Questa ricerca non è priva di indirizzo, ciò che è paneuretico segue un’etica basata su valori vitali da costruire e condividere.

A *Scambi* vogliamo partire da qui, insieme, per arrivare a colorare il cielo con potenti rami in fiore.
