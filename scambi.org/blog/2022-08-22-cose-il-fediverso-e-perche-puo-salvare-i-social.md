---
title: Cos’è il Fediverso e perché può salvare i social
date: 2022-08-22T13:54:55+02:00
keywords: ['self-hosting','Fediverse','Fediverso','Etica Digitale','Scambi2022','Lab','Seeweb','Mastodon','social','Facebook','Meta','Twitter']
tags: ['sponsor']
description: La narrazione del più grande universo di social network federati al mondo e come a Scambi Festival sarà esplorato.
permalink: /fediverso/
redirect_from: [/cose-il-fediverso-e-perché-può-salvare-i-social/,/fediverse/]
author: ['Etica Digitale', 'Tommaso Marmo']
image: https://x.scambi.org/illustrations/fediverse.webp
---
## La situazione attuale

L’internet di oggi è ridotto a poche multinazionali che controllano la maggior parte dei servizi utilizzati sulla rete. Basti pensare a Facebook, ora rinominata in **<cite>Meta</cite>**, che da sola possiede WhatsApp ([2 mld di utenti attivi al mese](https://www.statista.com/topics/2018/whatsapp)), Facebook ([2 mld di utenti attivi al mese](https://www.statista.com/statistics/264810/number-of-monthly-active-facebook-users-worldwide/)) e Instagram ([2 mld di utenti attivi al mese](https://www.statista.com/statistics/183585/instagram-number-of-global-users/)): insomma, circa un terzo della popolazione mondiale ha un account attivo su un servizio di <cite>Meta</cite>.

A lungo termine, questi dati mostrano diversi problemi, in particolare riguardo l’infrastruttura dei social in questione.

Su queste piattaforme, ciascun utente non ha possibilità di scelta: o si iscrive a *quel* social, oppure rimane tagliatə fuori dalla vita sociale online. Inoltre, a questo si aggiungono diverse limitazioni di libertà e fruizione: ad esempio, quanto più complicato diventerebbe tenersi aggiornatə su ciò a cui si è interessatз?

## Com’era prima

È interessante confrontare lo scenario attuale con la situazione dei primi anni dell’era digitale. Quando Internet ha preso piede come strumento di massa, infatti, sono apparsi sempre più blog e siti personali, ciascuno con le proprie grafiche, le proprie tematiche d’interesse, il proprio singolo autore. Il blog degli anni '00 e '10 era un’autentica rappresentazione online della personalità dei creativi che lo avevano concepito, mentre ora ciascun profilo omologa nel medesimo contenitore metà della popolazione mondiale.

Il blog personale è il più semplice esempio di **<em lang='en'>self-hosting</em>**: un servizio (un blog) viene ospitato e messo online su un computer (server) personale, completamente posseduto e controllato dallo stesso autore. Il profilo social, invece, è —letteralmente— ospitato su server altrui.

Il problema di questo genere di siti consisteva nell’essere creati soprattutto da persone con una certa conoscenza tecnica, quindi alla portata di pochissimi. Con l’avvento delle <q><em lang='en'>Big Tech</em></q>, la creazione di contenuti è diventata molto più semplice: è sufficiente creare un account su Facebook per aprire un profilo simile a un sito web personale.

Dopo un’iniziale convivenza tra siti e pagine, è avvenuta una naturale sostituzione dei siti con le pagine stesse, data l’estrema semplicità di creazione ed utilizzo delle ultime. A questo fenomeno, si è gradualmente aggiunto il vantaggio di avere ogni persona ed ente in un unico macro-contenitore.

Poiché i social network convenzionali si basano sul profitto, generato a sua volta dalla quantità di interazioni e dall’utenza, la fruizione dei contenuti presenti è resa esclusiva a chi vi è iscrittə. Di conseguenza, la natura capitalistica delle multinazionali che possiedono le piattaforme social mainstream ha sfruttato questo fattore per rendere i social delle immense *bolle attrattive*, all’esterno delle quali sembra impossibile poter condurre interazioni sociali.

## Il Fediverso

Il [Fediverso](https://it.wikipedia.org/wiki/Fediverso 'Fediverso su Wikipedia') è un nascente “universo federato” (da cui nasce il nome) di differenti social network indipendenti ed autogestiti, interconnessi fra loro.

A differenza dei social tradizionali, pochi e ospitati su server di cui non si conosce la posizione né la dimensione, i server che compongono il Fediverso sono piccole innumerevoli isole indipendenti (al momento circa 4000), tutte comunicanti fra loro. Insieme, formano una rete che unisce [sei milioni di utenti in totale](https://the-federation.info 'The Federation — info about the Fediverse').

La natura decentralizzata ed indipendente del Fediverso permette svariate innovazioni tecnologiche, che offrono agli utenti possibilità inimmaginabili nei social network tradizionali.

Per esempio: ognunə di noi, per farne parte, è obbligato a creare un account su TikTok, Instagram, Facebook, Twitter… Con i social network del Fediverso, questo non è necessario: da un solo profilo [Mastodon](https://joinmastodon.org) (simile a Twitter) è possibile commentare un video su [PeerTube](https://joinpeertube.org) (un’alternativa di YouTube) o mettere mi piace a una foto di [Pixelfed](https://pixelfed.org) (un’alternativa di Instagram). Tutto in un unico feed!

Questa è solo la punta dell’iceberg delle caratteristiche e delle potenzialità che i social network self-hostati e federati hanno. A livello individuale, la federazione permette alla persona di scegliere a quale comunità appartenere e con quali comunità dialogare, riscoprendo il concetto, prima sconosciuto o imposto dall’alto, di auto-determinazione dei propri spazi virtuali.

Nel Lab di Scambi 2022 [<cite>Fediverse: social network umani</cite>](https://scambi.org/2022/lab/7), esplorerete più a fondo questo concetto e le sue implicazioni, nonché le ripercussioni sul singolo e sulla società. Il team di Etica Digitale vi aspetta per eplorare nuovi mondi, anzi, nuovi universi, insieme.


## L’aiuto di *Seeweb*

Avremmo voluto tenerla una sorpresa, ma non possiamo resistere: in occasione di Scambi Festival 2022, creeremo l’istanza [social.scambi.org](https://social.scambi.org)! Chiunque lo desiderasse, potrà iscriversi e sperimentare la potenza del Fediverso. Chi prenderà parte al Lab, scriverà il Code of Conduct della nostra piattaforma.

Il nostro social utilizzerà il software [Mastodon](https://github.com/mastodon/mastodon) e sarà ospitato dai server di [*Seeweb*](https://seeweb.it), alimentati completamente da energia rinnovabile. Tutto lo staff di Scambi è riconoscente e siamo tuttз super gasatз di avviare questo squilibrato esperimento.

(Nota: come potrete notare, [social.scambi.org](https://social.scambi.org) ancora non esiste. Rimanete connessi per scoprire di più!)
